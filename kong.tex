\documentclass[a5paper]{ctexbook}
\usepackage{geometry}
\usepackage{hyperref}
\geometry{a5paper}
\title{《论语》整理}
\author{安梯西登}
\date{}
\begin{document}
    \maketitle

    \tableofcontents

    \chapter{学}

    子曰：“学而时习之，不亦说乎？”

    子曰：“吾与回言终日，不违，如愚。退而省其私，亦足以发，回也不愚。”

    子曰：“学而不思则罔，思而不学则殆。”

    子曰：“攻乎异端，斯害也已。”

    子曰：“三人行，必有我师焉。择其善者而从之，其不善者而改之。”

    \chapter{朋}
    
    子曰：“有朋自远方来，不亦乐乎？”

    \chapter{君子}
    
    子曰：“人不知而不愠，不亦君子乎？”

    子曰：“君子不重则不威，学则不固。主忠信。无友不如己者。过，则勿惮改。”

    子曰：“君子食无求饱，居无求安，敏于事而慎于言，就有道而正焉，可谓好学也已。”

    子曰：“君子不器。”
    
    子贡问君子。子曰：“先行其言而后从之。”
    
    子曰：“君子周而不比，小人比而不周。”

    子曰：“君子无所争。必也射乎！揖让而升，下而饮。其争也君子。”

    子曰：“君子之于天下也，无适也，无莫也，义之与比。”

    子曰：“君子怀德，小人怀土；君子怀刑，小人怀惠。”

    子曰：“君子喻于义，小人喻于利。”

    子曰：“君子欲讷于言而敏于行。”

    子谓子产：“有君子之道四焉：其行己也恭，其事上也敬，其养民也惠，其使民也义。”

    子华使于齐，冉子为其母请粟。子曰：“与之釜。”请益。曰：“与之庾。”冉子与之粟五秉。子曰：“赤之适齐也，乘肥马，衣轻裘。吾闻之也：君子周急不继富。”

    子谓子夏曰：“女为君子儒，无为小人儒！”

    子曰：“质胜文则野，文胜质则史。文质彬彬，然后君子。”

    宰我问曰：“仁者，虽告之曰‘井有仁焉’，其从之也？”子曰：“何为其然也？君子可逝也，不可陷也；可欺也，不可罔也。”

    子曰：“君子博学于文，约之以礼，亦可以弗畔矣夫。”

    子曰：“君子坦荡荡，小人长戚戚。”

    \chapter{仁}

    子曰：“巧言令色，鲜矣仁！”

    子曰：“人而不仁，如礼何？人而不仁，如乐何？”

    子夏问曰：“‘巧笑倩兮，美目盼兮，素以为绚兮。’何谓也？”子曰：“绘事后素。”曰：“礼后乎？”子曰：“起予者商也！始可与言《诗》已矣。”

    子谓《韶》，“尽美矣，又尽善也”。谓《武》，“尽美矣，未尽善也”。

    子曰：“里仁为美。择不处仁，焉得知？”

    子曰：“不仁者不可以久处约，不可以长处乐。仁者安仁，知者利仁。”

    子曰：“唯仁者能好人，能恶人。”

    子曰：“苟志于仁矣，无恶也。”

    子曰：“富与贵，是人之所欲也；不以其道得之，不处也。贫与贱，是人之所恶也；不以其道得之，不去也。君子去仁，恶乎成名？君子无终食之间违仁，造次必于是，颠沛必于是。”

    子曰：“人之过也，各于其党。观过，斯知仁矣。”

    子曰：“我未见好仁者，恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。”

    子张问曰：“令尹子文三仕为令尹，无喜色；三已之，无愠色。旧令尹之政，必以告新令尹。何如？”子曰：“忠矣。”曰：“仁矣乎？”曰：“未知，焉得仁？”“崔子弑齐君，陈文子有马十乘，弃而违之。至于他邦，则曰：‘犹吾大夫崔子也。’违之。之一邦，则又曰：‘犹吾大夫崔子也。’违之。何如？”子曰：“清矣。”曰：“仁矣乎？”曰：“未知，焉得仁？”

    樊迟问仁。子曰：“仁者先难而后获，可谓仁矣。”

    子曰：“仁者乐山。仁者静。仁者寿。”

    子贡曰：“如有博施于民而能济众，何如？可谓仁乎？”子曰：“何事于仁！必也圣乎！尧、舜其犹病诸！夫仁者，己欲立而立人，己欲达而达人。能近取譬，可谓仁之方也已。”

    

    \chapter{中庸}

    子曰：“中庸之为德也，其至矣乎！民鲜久矣。”

    \chapter{诗}

    子曰：“诗三百，一言以蔽之，曰：‘思无邪。’”

    子曰：“《关雎》乐而不淫，哀而不伤。”

    \chapter{礼}

    子张问：“十世可知也？”子曰：“殷因于夏礼，所损益，可知也；周因于殷礼，所损益，可知也。其或继周者，虽百世，可知也。”

    子曰：“周监于二代，郁郁乎文哉！吾从周。”

    孔子谓季氏，“八佾舞于庭，是可忍也，孰不可忍也？”

    三家者以《雍》彻。子曰：“‘相维辟公，天子穆穆’，奚取于三家之堂？”

    林放问礼之本。子曰：“大哉问！礼，与其奢也，宁俭。丧，与其易也，宁戚。”

    子曰：“夷狄之有君，不如诸夏之亡也。”

    季氏旅于泰山。子谓冉有曰：“女弗能救与？”对曰：“不能。”子曰：“呜呼！曾谓泰山不如林放乎？”

    子曰：“夏礼，吾能言之，杞不足征也；殷礼，吾能言之，宋不足征也。文献不足故也。足，则吾能征之矣。”

    子曰：“禘自既灌而往者，吾不欲观之矣。”

    子入大庙，每事问。或曰：“孰谓鄹人之子知礼乎？入大庙，每事问。”子闻之，曰：“是礼也。”

    子贡欲去告朔之饩羊。子曰：“赐也！尔爱其羊，我爱其礼。”

    “然则管仲知礼乎？”曰：“邦君树塞门，管氏亦树塞门。邦君为两君之好，有反坫，管氏亦有反坫。管氏而知礼，孰不知礼？”

    \chapter{乐}

    子语鲁大师乐，曰：“乐其可知也：始作，翕如也；从之，纯如也，皦如也，绎如也，以成。”

    子谓《韶》，“尽美矣，又尽善也”。谓《武》，“尽美矣，未尽善也”。

    子在齐闻《韶》，三月不知肉味，曰：“不图为乐之至于斯也。”

    \chapter{智}

    子曰：“由！诲女知之乎！知之为知之，不知为不知，是知也。”

    樊迟问知。子曰：“务民之义，敬鬼神而远之，可谓知矣。”
    
    子曰：“知者乐水。知者动。知者乐。”

    子曰：“中人以上，可以语上也；中人以下，不可以语上也。”

    \chapter{鬼神}

    或问禘之说。子曰：“不知也。知其说者之于天下也，其如示诸斯乎！”指其掌。

    祭如在，祭神如神在。子曰：“吾不与祭，如不祭。”

    王孙贾问曰：“与其媚于奥，宁媚于灶，何谓也？”子曰：“不然。获罪于天，无所祷也。”

    \chapter{孝}

    子曰：“父在，观其志；父没，观其行；三年无改于父之道，可谓孝矣。”

    孟懿子问孝。子曰：“无违。”樊迟御，子告之曰：“孟孙问孝于我，我对曰，无违。”樊迟曰：“何谓也？”子曰：“生，事之以礼；死，葬之以礼，祭之以礼。”

    孟武伯问孝。子曰：“父母唯其疾之忧。”

    子游问孝。子曰：“今之孝者，是谓能养。至于犬马，皆能有养。不敬，何以别乎？”

    子夏问孝。子曰：“色难。有事，弟子服其劳；有酒食，先生馔，曾是以为孝乎？”

    子曰：“事父母几谏，见志不从，又敬不违，劳而不怨。”

    子曰：“父母在，不远游，游必有方。”

    子曰：“父母之年，不可不知也。一则以喜，一则以惧。”

    \chapter{信}

    子曰：“人而无信，不知其可也。大车无𫐐，小车无𫐄，其何以行之哉？”

    \chapter{俭}

    或曰：“管仲俭乎？”曰：“管氏有三归，官事不摄，焉得俭？”

    \chapter{治国}

    子曰：“道千乘之国，敬事而信，节用而爱人，使民以时。”

    子曰：“为政以德，譬如北辰居其所而众星共之。”

    子曰：“道之以政，齐之以刑，民免而无耻。道之以德，齐之以礼，有耻且格。”

    哀公问曰：“何为则民服？”孔子对曰：“举直错诸枉，则民服；举枉错诸直，则民不服。”

    季康子问：“使民敬、忠以劝，如之何？”子曰：“临之以庄，则敬；孝慈，则忠；举善而教不能，则劝。”

    子曰：“能以礼让为国乎？何有？不能以礼让为国，如礼何？”

    \chapter{修身}

    子曰：“弟子入则孝，出则弟，谨而信，泛爱众而亲仁。行有余力，则以学文。”

    子贡曰：“贫而无谄，富而无骄，何如？”子曰：“可也。未若贫而乐，富而好礼者也。”子贡曰：“《诗》云：‘如切如磋，如琢如磨。’其斯之谓与？”子曰：“赐也，始可与言《诗》已矣，告诸往而知来者。”

    子曰：“见贤思齐焉，见不贤而内自省也。”

    \chapter{利}

    子曰：“富而可求也，虽执鞭之士〔1〕，吾亦为之。如不可求，从吾所好。”

    子曰：“饭疏食饮水〔1〕，曲肱而枕之〔2〕，乐亦在其中矣。不义而富且贵，于我如浮云。”

    \chapter{教}

    子曰：“温故而知新，可以为师矣。”

    子曰：“自行束脩以上〔1〕，吾未尝无诲焉。”

    子曰：“不愤不启〔1〕，不悱不发〔2〕。举一隅不以三隅反〔3〕，则不复也。

    子以四教：文、行、忠、信。

    \chapter{行}

    子之燕居〔1〕，申申如也，夭夭如也〔2〕。

    子食于有丧者之侧，未尝饱也。

    子于是日哭，则不歌。

    子之所慎：齐〔1〕，战，疾。

    子所雅言〔1〕，《诗》、《书》、执礼，皆雅言也。

    子钓而不纲〔1〕，弋不射宿〔2〕。

    子与人歌而善，必使反之，而后和之。

    子温而厉，威而不猛，恭而安。

    \chapter{谓己}

    子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”

    子曰：“十室之邑，必有忠信如丘者焉，不如丘之好学也。”

    子曰：“述而不作〔1〕，信而好古，窃比于我老彭〔2〕。”

    子曰：“默而识之〔1〕，学而不厌，诲人不倦，何有于我哉？”

    子曰：“甚矣吾衰也！久矣吾不复梦见周公〔1〕！”

    子曰：“加我数年，五十以学《易》〔1〕，可以无大过矣。”

    叶公问孔子于子路〔1〕，子路不对。子曰：“女奚不曰：‘其为人也，发愤忘食，乐以忘忧，不知老之将至云尔。’”

    子曰：“我非生而知之者，好古，敏以求之者也。”

    子曰：“天生德于予，桓魋其如予何〔1〕？”

    子曰：“二三子以我为隐乎？吾无隐乎尔。吾无行而不与二三子者〔1〕，是丘也。”

    子曰：“盖有不知而作之者，我无是也。多闻，择其善者而从之；多见而识之；知之次也〔1〕。”

    子曰：“仁远乎哉？我欲仁，斯仁至矣。”

    子曰：“文，莫吾犹人也〔1〕。躬行君子，则吾未之有得。”

    \chapter{谓人}

    子在陈，曰：“归与！归与！吾党之小子狂简，斐然成章，不知所以裁之。”

    子曰：“回也，其心三月不违仁，其余则日月至焉而已矣。”

    哀公问：“弟子孰为好学？”孔子对曰：“有颜回者好学，不迁怒，不贰过。不幸短命死矣。今也则亡，未闻好学者也。”

    子曰：“贤哉，回也！一箪食，一瓢饮，在陋巷，人不堪其忧，回也不改其乐。贤哉，回也！”

    子谓公冶长：“可妻也。虽在缧绁之中，非其罪也。”以其子妻之。

    子谓南容：“邦有道，不废；邦无道，免于刑戮。”以其兄之子妻之。

    子谓子贱：“君子哉若人！鲁无君子者，斯焉取斯？”

    子贡问曰：“赐也何如？”子曰：“女，器也。”曰：“何器也？”曰：“瑚琏也。”

    子曰：“道不行，乘桴浮于海。从我者，其由与？”子路闻之喜。子曰：“由也好勇过我，无所取材。”

    孟武伯问：“子路仁乎？”子曰：“不知也。”又问。子曰：“由也，千乘之国，可使治其赋也，不知其仁也。”
    
    孟武伯问：“求也何如？”子曰：“求也，千室之邑，百乘之家，可使为之宰也，不知其仁也。”
    
    孟武伯问：“赤也何如？”子曰：“赤也，束带立于朝，可使与宾客言也，不知其仁也。”

    子谓子贡曰：“女与回也孰愈？”对曰：“赐也何敢望回？回也闻一以知十，赐也闻一以知二。”子曰：“弗如也，吾与女弗如也。”

    宰予昼寝。子曰：“朽木不可雕也，粪土之墙不可杇也。于予与何诛？”子曰：“始吾于人也，听其言而信其行；今吾于人也，听其言而观其行。于予与改是。”

    子曰：“吾未见刚者。”或对曰：“申枨。”子曰：“枨也欲，焉得刚？”

    子贡曰：“我不欲人之加诸我也，吾亦欲无加诸人。”子曰：“赐也，非尔所及也。”

    季康子问：“仲由可使从政也与？”子曰：“由也果，于从政乎何有？”
    
    季康子问：“赐也可使从政也与？”子曰：“赐也达，于从政乎何有？”
    
    季康子问：“求也可使从政也与？”子曰：“求也艺，于从政乎何有？”

    伯牛有疾，子问之，自牖执其手，曰：“亡之，命矣夫！斯人也而有斯疾也！斯人也而有斯疾也！”

    子谓仲弓，曰：“犁牛之子骍且角，虽欲勿用，山川其舍诸？”

    子曰：“孟之反不伐，奔而殿，将入门，策其马，曰：‘非敢后也，马不进也。’”

    子曰：“晏平仲善与人交，久而敬之。”

    子曰：“臧文仲居蔡，山节藻棁，何如其知也？”

    子曰：“宁武子，邦有道，则知；邦无道，则愚。其知可及也，其愚不可及也。”

    子曰：“伯夷、叔齐不念旧恶，怨是用希。”

    子曰：“雍也可使南面。”

    仲弓问子桑伯子。子曰：“可也，简。”仲弓曰：“居敬而行简，以临其民，不亦可乎？居简而行简，无乃大简乎？”子曰：“雍之言然。”

    子曰：“管仲之器小哉！”

    子曰：“孰谓微生高直？或乞醯焉，乞诸其邻而与之。”

    \chapter{杂}

    子曰：“奢则不孙〔1〕，俭则固〔2〕。与其不孙也，宁固。”

    子疾病〔1〕，子路请祷。子曰：“有诸？”子路对曰：“有之。《诔》曰〔2〕：‘祷尔于上下神祇〔3〕。’”子曰：“丘之祷久矣。”

    子曰：“若圣与仁，则吾岂敢？抑为之不厌，诲人不倦，则可谓云尔已矣。”
    
    公西华曰：“子为之不厌，诲人不倦，正唯弟子不能学也。”

    子曰：“不患人之不己知，患不知人也。”

    仪封人请见，曰：“君子之至于斯也，吾未尝不得见也。”从者见之。出曰：“二三子何患于丧乎？天下之无道也久矣，天将以夫子为木铎。”

    原思为之宰，与之粟九百，辞。子曰：“毋！以与尔邻里乡党乎！”

    子曰：“视其所以，观其所由，察其所安。人焉廋哉？人焉廋哉？”

    

    子曰：“德之不修，学之不讲，闻义不能徙〔1〕，不善不能改，是吾忧也。”

    子张学干禄。子曰：“多闻阙疑，慎言其余，则寡尤；多见阙殆，慎行其余，则寡悔。言寡尤，行寡悔，禄在其中矣。”

    或谓孔子曰：“子奚不为政？”子曰：“《书》云：‘孝乎惟孝，友于兄弟，施于有政。’是亦为政，奚其为为政？”

    子曰：“非其鬼而祭之，谄也。见义不为，无勇也。”

    子曰：“射不主皮，为力不同科，古之道也。”

    子曰：“事君尽礼，人以为谄也。”

    定公问：“君使臣，臣事君，如之何？”孔子对曰：“君使臣以礼，臣事君以忠。”

    或曰：“雍也仁而不佞。”子曰：“焉用佞？御人以口给，屡憎于人。不知其仁，焉用佞？”

    哀公问社于宰我。宰我对曰：“夏后氏以松，殷人以柏，周人以栗，曰使民战栗。”子闻之，曰：“成事不说，遂事不谏，既往不咎。”

    子使漆雕开仕。对曰：“吾斯之未能信。”子说。
    
    子曰：“朝闻道，夕死可矣。”
    
    子曰：“士志于道，而耻恶衣恶食者，未足与议也。”

    子贡问曰：“孔文子何以谓之‘文’也？”子曰：“敏而好学，不耻下问，是以谓之‘文’也。”

    子曰：“不患无位，患所以立。不患莫己知，求为可知也。”

    

    子曰：“古者言之不出，耻躬之不逮也。”

    季文子三思而后行。子闻之，曰：“再，斯可矣。”
    
    子曰：“以约失之者鲜矣。”

    子曰：“德不孤，必有邻。”

    子曰：“巧言、令色、足恭，左丘明耻之，丘亦耻之。匿怨而友其人，左丘明耻之，丘亦耻之。”

    颜渊、季路侍。子曰：“盍各言尔志？”子路曰：“愿车马衣轻裘与朋友共敝之而无憾。”颜渊曰：“愿无伐善，无施劳。”子路曰：“愿闻子之志。”子曰：“老者安之，朋友信之，少者怀之。”

    子曰：“已矣乎！吾未见能见其过而内自讼者也。”

    季氏使闵子骞为费宰。闵子骞曰：“善为我辞焉！如有复我者，则吾必在汶上矣。”

    冉求曰：“非不说子之道，力不足也。”子曰：“力不足者，中道而废。今女画。”

    子曰：“不有祝𬶍之佞，而有宋朝之美，难乎免于今之世矣。”

    子曰：“谁能出不由户？何莫由斯道也？”

    子曰：“人之生也直，罔之生也幸而免。”

    子曰：“知之者不如好之者，好之者不如乐之者。”

    

    子曰：“志于道，据于德，依于仁，游于艺〔1〕。”

    子曰：“齐一变，至于鲁；鲁一变，至于道。”

    子曰：“觚不觚，觚哉！觚哉！”

    子见南子，子路不说。夫子矢之曰：“予所否者，天厌之！天厌之！”

    子谓颜渊曰：“用之则行，舍之则藏〔1〕，惟我与尔有是夫。”子路曰：“子行三军〔2〕，则谁与〔3〕？”子曰：“暴虎冯河〔4〕，死而无悔者，吾不与也。必也临事而惧，好谋而成者也。”

    冉有曰：“夫子为卫君乎〔1〕？”子贡曰：“诺，吾将问之。”入，曰：“伯夷、叔齐何人也〔2〕？”曰：“古之贤人也。”曰：“怨乎？”曰：“求仁而得仁，又何怨？”出，曰：“夫子不为也。”

    子曰：“圣人，吾不得而见之矣；得见君子者，斯可矣。”子曰：“善人，吾不得而见之矣；得见有恒者，斯可矣。亡而为有，虚而为盈，约而为泰〔1〕，难乎有恒矣。”

    互乡难与言〔1〕，童子见，门人惑。子曰：“与其进也〔2〕，不与其退也，唯何甚？人洁己以进，与其洁也，不保其往也。”

    陈司败问〔1〕：“昭公知礼乎〔2〕？”孔子曰：“知礼。”孔子退，揖巫马期而进之〔3〕，曰：“吾闻君子不党〔4〕，君子亦党乎？君取于吴〔5〕，为同姓〔6〕，谓之吴孟子〔7〕。君而知礼，孰不知礼？”巫马期以告。子曰：“丘也幸，苟有过，人必知之。”

    \chapter{子张}

    子张曰：“士见危致命，见得思义，祭思敬，丧思哀，其可已矣。”
    
    子张曰：“执德不弘，信道不笃，焉能为有？焉能为亡？”
    
    子夏之门人问交于子张。子张曰：“子夏云何？”对曰：“子夏曰：‘可者与之，其不可者拒之。’”子张曰：“异乎吾所闻。君子尊贤而容众，嘉善而矜不能。我之大贤与，于人何所不容？我之不贤与，人将拒我，如之何其拒人也？”

    \chapter{子夏}

    子夏曰：“贤贤易色；事父母，能竭其力；事君，能致其身；与朋友交，言而有信。虽曰未学，吾必谓之学矣。”

    樊迟退，见子夏曰：“乡也吾见于夫子而问知，子曰：‘举直错诸枉，能使枉者直。’何谓也？”子夏曰：“富哉言乎！舜有天下，选于众，举皋陶，不仁者远矣。汤有天下，选于众，举伊尹，不仁者远矣。”

    子夏曰：“虽小道，必有可观者焉，致远恐泥，是以君子不为也。”
    
    子夏曰：“日知其所亡，月无忘其所能，可谓好学也已矣。”
    
    子夏曰：“博学而笃志，切问而近思，仁在其中矣。”

    子夏曰：“百工居肆以成其事，君子学以致其道。”
    
    子夏曰：“小人之过也必文。”
    
    子夏曰：“君子有三变：望之俨然，即之也温，听其言也厉。”

    子夏曰：“君子信而后劳其民；未信，则以为厉己也。信而后谏；未信，则以为谤己也。”
    
    子夏曰：“大德不逾闲，小德出入可也。”
    
    子游曰：“子夏之门人小子，当洒扫应对进退，则可矣，抑末也。本之则无，如之何？”子夏闻之，曰：“噫！言游过矣！君子之道，孰先传焉？孰后倦焉？譬诸草木，区以别矣。君子之道，焉可诬也？有始有卒者，其惟圣人乎！”

    子夏曰：“仕而优则学，学而优则仕。”

    \chapter{子游}

    子游曰：“事君数，斯辱矣。朋友数，斯疏矣。”

    子游曰：“丧致乎哀而止。”
    
    子游曰：“吾友张也为难能也，然而未仁。”

    子游为武城宰。子曰：“女得人焉尔乎？”曰：“有澹台灭明者，行不由径，非公事，未尝至于偃之室也。”

    \chapter{曾子}

    曾子曰：“吾日三省吾身：为人谋而不忠乎？与朋友交而不信乎？传不习乎？”

    曾子曰：“慎终追远，民德归厚矣。”

    子曰：“参乎！吾道一以贯之。”曾子曰：“唯。”子出，门人问曰：“何谓也？”曾子曰：“夫子之道，忠恕而已矣。”

    曾子有疾，召门弟子曰：“启予足！启予手！《诗》云：‘战战兢兢，如临深渊，如履薄冰。’而今而后，吾知免夫！小子！”

    曾子有疾，孟敬子问之。曾子言曰：“鸟之将死，其鸣也哀。人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。”

    曾子曰：“以能问于不能，以多问于寡；有若无，实若虚，犯而不校。昔者吾友尝从事于斯矣。”
    
    曾子曰：“可以托六尺之孤，可以寄百里之命，临大节而不可夺也，君子人与？君子人也。”
    
    曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”

    曾子曰：“君子以文会友，以友辅仁。”
    
    曾子曰：“君子思不出其位。”

    曾子曰：“堂堂乎张也，难于并为仁矣。”
    
    曾子曰：“吾闻诸夫子：人未有自致者也，必也亲丧乎！”
    
    曾子曰：“吾闻诸夫子：孟庄子之孝也，其他可能也，其不改父之臣与父之政，是难能也。”

    孟氏使阳肤为士师，问于曾子。曾子曰：“上失其道，民散久矣。如得其情，则哀矜而勿喜！”

    \chapter{子贡}

    子禽问于子贡曰：“夫子至于是邦也，必闻其政。求之与？抑与之与？”子贡曰：“夫子温、良、恭、俭、让以得之。夫子之求之也，其诸异乎人之求之与？”

    子贡曰：“夫子之文章，可得而闻也。夫子之言性与天道，不可得而闻也。”

    子贡曰：“纣之不善，不如是之甚也。是以君子恶居下流，天下之恶皆归焉。”
    
    子贡曰：“君子之过也，如日月之食焉。过也，人皆见之；更也，人皆仰之。”
    
    卫公孙朝问于子贡曰：“仲尼焉学？”子贡曰：“文武之道，未坠于地，在人。贤者识其大者，不贤者识其小者。莫不有文武之道焉。夫子焉不学？而亦何常师之有？”

    叔孙武叔语大夫于朝曰：“子贡贤于仲尼。”子服景伯以告子贡。子贡曰：“譬之宫墙，赐之墙也及肩，窥见室家之好。夫子之墙数仞，不得其门而入，不见宗庙之美，百官之富。得其门者或寡矣。夫子之云，不亦宜乎！”

    叔孙武叔毁仲尼。子贡曰：“无以为也！仲尼不可毁也。他人之贤者，丘陵也，犹可逾也。仲尼，日月也，无得而逾焉。人虽欲自绝，其何伤于日月乎？多见其不知量也。”

    陈子禽谓子贡曰：“子为恭也，仲尼岂贤于子乎？”子贡曰：“君子一言以为知，一言以为不知，言不可不慎也。夫子之不可及也，犹天之不可阶而升也。夫子之得邦家者，所谓立之斯立，道之斯行，绥之斯来，动之斯和。其生也荣，其死也哀，如之何其可及也？”

    \chapter{有子}

    有子曰：“其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为仁之本与！”

    有子曰：“礼之用，和为贵。先王之道，斯为美，小大由之。有所不行，知和而和，不以礼节之，亦不可行也。”

    有子曰：“信近于义，言可复也。恭近于礼，远耻辱也。因不失其亲，亦可宗也。”

    哀公问于有若曰：“年饥，用不足，如之何？”有若对曰：“盍彻乎？”曰：“二，吾犹不足，如之何其彻也？”对曰：“百姓足，君孰与不足？百姓不足，君孰与足？”

    \chapter{子路}

    子路有闻，未之能行，惟恐有闻。

    子路无宿诺。

    \chapter{颜渊}

    颜渊喟然叹曰：“仰之弥高，钻之弥坚。瞻之在前，忽焉在后。夫子循循然善诱人，博我以文，约我以礼，欲罢不能。既竭吾才，如有所立卓尔。虽欲从之，末由也已。”

    \chapter{伯鱼}

    陈亢问于伯鱼曰：“子亦有异闻乎？”对曰：“未也。尝独立，鲤趋而过庭。曰：‘学诗乎？’对曰：‘未也。’‘不学诗，无以言。’鲤退而学诗。他日，又独立，鲤趋而过庭。曰：‘学礼乎？’对曰：‘未也。’‘不学礼，无以立。’鲤退而学礼。闻斯二者。”陈亢退而喜曰：“问一得三，闻诗，闻礼，又闻君子之远其子也。”

\end{document}
